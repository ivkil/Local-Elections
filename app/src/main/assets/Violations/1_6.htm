<h3>Порушення порядку ведення агітації засобами масової інформації</h3>

<h4>Надання в інформаційних матеріалах чи повідомленнях переваги будь-якому кандидату, партії, їх передвиборним програмам</h4>

<p align="justify">Засоби масової інформації, інформаційні агентства зобов’язані забезпечити рівне та неупереджене ставлення до  кандидатів, місцевих організацій партій – суб’єктів виборчого процесу (<a href="law://article_4_4_5">пункт 5 частина 4 статті 4</a> Закону). ЗМІ мають збалансовано висвітлювати коментарі всіх кандидатів, суб’єктів їх висування щодо подій, пов’язаних із відповідними місцевими виборами, базуючись на засадах достовірності, повноти і точності, об’єктивності інформації та її неупередженого подання. Засоби масової інформації та інформаційні агентства повинні намагатися отримувати інформацію про події, пов’язані з виборами, з двох і більше джерел, віддаючи перевагу першоджерелам (<a href="law://article_52_2">частина 2 і 3 статті 52</a> Закону). Порушення передбаченого законом порядку ведення передвиборної агітації з використанням друкованих, електронних (аудіовізуальних) ЗМІ або надання переваги в інформаційних телерадіопередачах чи друкованих ЗМІ, в продукції інформаційного агентства будь-якому кандидату, політичній партії, їх передвиборним програмам власниками, посадовими чи службовими особами, творчими працівниками засобів масової інформації, інформаційних агентств – тягнуть за собою накладення штрафу від десяти до п'ятдесяти неоподатковуваних мінімумів доходів громадян (стаття 212-9 Кодексу України про адміністративні правопорушення).</p>

<h4>Поширення неповної інформації про результати опитування громадської думки, пов’язаного з виборами</h4>

<p align="justify">У законі визначено обов’язковий перелік відомостей, які обов’язково зазначаються при оприлюдненні результатів опитування громадської думки. Підприємства, заклади, установи та організації, що проводять опитування громадської думки, мають право оприлюднювати результати такого опитування, пов’язаного з виборами, з обов’язковим зазначенням часу його проведення, території, яку охоплювало опитування, розміру та способу формування соціологічної вибірки опитаних, методу опитування, точного формулювання питань, можливої статистичної похибки. Засоби масової інформації у разі поширення результатів опитування громадської думки, пов’язаного з виборами, зобов’язані зазначати усі зазначені вище відомості, а також повну назву організації, що проводила опитування, замовників опитування (<a href="law://article_53">частина 1 і 2 статті 53</a> Закону).</p>

<h4>Поширення результатів опитування громадської думки, пов’язаного з виборами протягом останніх двох днів перед днем голосування, в день голосування до закриття виборчих дільниць</h4>

<p align="jsutify">Засобам масової інформації, інформаційним агентствам, іншим суб’єктам забороняється протягом останніх двох днів перед днем голосування оприлюднювати чи поширювати в інший спосіб результати опитування громадської думки, пов’язаного з виборами, в тому числі щодо місцевих організацій партій – суб’єктів виборчого процесу та кандидатів або коментувати рейтинги кандидатів, місцевих організацій партій (<a href="law://article_53_3">частина 3 статті 53</a> Закону). Так само забороняється оприлюднювати до закриття виборчих дільниць у день голосування (день повторного голосування) результати опитування виборців щодо їх волевиявлення під час голосування (<a href="law://article_60_9_4">пункт 4 частини 9 статті 60</a> Закону).</p>

<h4>Незабезпечення права на відповідь</h4>
<p align="justify">Є порушенням з боку ЗМІ незабезпечення права на відповідь у випадку оприлюднення інформації, яку партія чи кандидат вважають недостовірною. Відповідно до Закону місцева організація партії, кандидат мають право звернутися до ЗМІ, що оприлюднив інформацію, яку місцева організація партії або кандидат вважають недостовірною, з вимогою опублікувати їх відповідь. Засіб масової інформації, що оприлюднив відповідну інформацію, не пізніш як через два дні з дня звернення з вимогою про відповідь, але не пізніше останнього дня перед днем виборів зобов’язаний надати місцевій організації партії, кандидату, щодо яких поширено недостовірну інформацію, можливість оприлюднити відповідь: надати такий самий ефірний час відповідно на телебаченні чи радіо або опублікувати в друкованому засобі масової інформації наданий місцевою організацією партії чи кандидатом матеріал, який повинен бути набраний таким самим шрифтом і розміщений під рубрикою "Відповідь" на тому ж місці шпальти в обсязі, не меншому, ніж обсяг інформації, що спростовується. Відповідь повинна містити посилання на відповідну публікацію в друкованому ЗМІ, передачу на телебаченні, радіо та на інформацію, що спростовується. Відповідь, оприлюднена в останній день перед днем голосування, не повинна містити прямих закликів до голосування за або неголосування за певну місцеву організацію партії, кандидата. Відповідь має бути оприлюднена без додатків, коментарів та скорочень за рахунок ЗМІ. Відповідь на відповідь не надається (<a href="law://article_60_6">частина 6 статті 60</a> Закону).</p>
<p align="justify">Ненадання можливості оприлюднити відповідь щодо інформації, поширеної стосовно суб'єкта виборчого процесу тягне за собою накладення штрафу на посадових осіб від ста до ста п'ятдесяти неоподатковуваних мінімумів доходів громадян (стаття 212-11 Кодексу України про адміністративні правопорушення).</p>

<h4>Включення в інформаційні телерадіопрограми агітаційних матеріалів кандидатів, партій</h4>

<p align="justify">Є прямим порушенням Закону включення в інформаційні телерадіопрограми агітаційних матеріалів партій чи кандидатів (<a href="law://article_60_8">частина 8 статті 60</a> Закону).
Розміщення політичної реклами в одному блоці з комерційною чи соціальною рекламою чи без відповідного маркування. Агітація журналістами 
Політична реклама, яка поширюється в ЗМІ має бути відокремлена від інших інформаційних матеріалів і означена як така. Законом заборонено  розміщувати політичну рекламу в одному блоці з комерційною чи соціальною рекламою, а також переривати передачі передвиборних програм місцевих організацій партій, кандидатів рекламою товарів, робіт, послуг, іншими повідомленнями (<a href="law://article_60_9">пункт 1 частини 9 статті 60</a> Закону).</p>
<p align="justify">Засобам масової інформації, їх посадовим та службовим особам і творчим працівникам під час виборчого процесу у своїх матеріалах і передачах, не обумовлених угодами, укладеними з партіями чи кандидатами, забороняється агітувати голосувати за або не голосувати за кандидатів чи поширювати інформацію, яка має ознаки політичної реклами, безоплатно або яка оплачена з джерел, не передбачених Законом, а так само поширювати будь-яку інформацію з метою спонукання виборців голосувати за або не голосувати за певного суб’єкта виборчого процесу. Авторам і ведучим телерадіопередач, які є кандидатами, під час виборчого процесу також забороняється у своїх телерадіопередачах вести передвиборну агітацію (<a href="law://article_60_7">частина 7 статті 60</a> Закону).</p>
 
<p align="justify">Порушення передбаченого законом порядку ведення передвиборної агітації з використанням друкованих, електронних (аудіовізуальних) засобів масової інформації - тягнуть за собою накладення штрафу <mark>від десяти до п'ятдесяти неоподатковуваних мінімумів</mark> доходів громадян (стаття 212-9 Кодексу України про адміністративні правопорушення).</p>
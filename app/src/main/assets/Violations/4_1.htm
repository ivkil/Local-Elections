<h3>Порушення порядку подання відомостей про виборців</h3>

<h4>Надання неправдивих відомостей до органу ведення ДРВ</h4>
<p align="justify">Відповідно до Закону України «Про державний реєстр виборців» громадяни несуть відповідальність за умисне подання органу ведення Реєстру завідомо недостовірних відомостей або відомостей з метою кратного включення виборця до Реєстру (пункт 1 частини 2 статті 33 Закону). Такі дії караються позбавленням волі на строк від двох до чотирьох років з позбавленням права обіймати певні посади або займатися певною діяльністю на строк від одного до трьох років (частина 1 статті 158 Кримінального кодексу України).</p>
 
<h4>Порушення строків подання відомостей щодо виборців до органу ведення ДРВ</h4>
<p align="justify">Посадові та службові особи органів виконавчої влади, органів місцевого самоврядування, закладів, установ несуть відповідальність за неподання, несвоєчасне подання органам ведення Реєстру відомостей чи подання неповних або недостовірних відомостей (частина 4 статті 33 Закону «Про державний реєстр виборців»). Порушення встановлених законом порядку та строків подання відомостей про виборців до органу Державного реєстру виборців тягнуть за собою накладення штрафу від двадцяти до тридцяти неоподатковуваних мінімумів доходів громадян (стаття 212-7 Кодексу України про адміністративні правопорушення).</p>
 
<h4>Внесення неправдивих відомостей до бази даних ДРВ, несанкціоновані дії з інформацією, що міститься в базі даних</h4>
<p align="justify">У свою чергу посадові та службові особи органів Реєстру несуть відповідальність за неправомірне або  несвоєчасне внесення до бази даних Реєстру персональних даних виборця, умисне внесення до бази даних Реєстру завідомо неправдивих відомостей про виборця, порушення правил доступу до реєстру чи несанкціоновані дії з інформацією, що міститься в базі даних (частина 3 статті 33 Закону «Про державний реєстр виборців»). За такого роду правопорушення передбачена кримінальна відповідальність у вигляді позбавлення волі на строк від двох до чотирьох років з позбавленням права обіймати певні посади або займатися певною діяльністю на строк від одного до трьох років (частина 1 статті 158 Кримінального кодексу України).</p>

<h4>Ненадання виборцю копії рішення про відхилення його заяви про внесення змін до ДРВ або невчасне надання такої копії</h4>
<p align="justify">Порушення права громадянина на ознайомлення в установленому законом порядку з відомостями Державного реєстру виборців, зі списком виборців, а так само відмова у видачі громадянину копії мотивованого рішення про відхилення його скарги (звернення) про внесення змін до відомостей Державного реєстру виборців або запиту щодо відомостей Державного реєстру виборців, про внесення змін до списку виборців або порушення строків видачі копії такого рішення – тягнуть за собою накладення штрафу від десяти до тридцяти неоподатковуваних мінімумів доходів громадян (стаття 212-8 Кодексу України про адміністративні правопорушення).</p>
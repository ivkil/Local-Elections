<h3>Поширення (встановлення) агітаційних матеріалів у заборонених законом місцях</h3>
<p align="justify">Не допускається розміщення друкованих передвиборних агітаційних матеріалів, політичної реклами та повідомлень про перебіг виборчого процесу на пам’ятках архітектури, на зовнішній поверхні та всередині транспортних засобів громадського користування, у тому числі таксі, у приміщеннях та на будівлях станцій метрополітену, автобусних та залізничних вокзалів, портів та аеропортів, а також у місцях, де вони перешкоджають безпеці дорожнього руху (<a href="law://article_60_9_5">пункти 5-6 частини 9 статті 60</a> Закону). Також забороняється розповсюджувати матеріали передвиборної агітації, у тому числі політичної реклами, через телерадіотрансляційні або інші інформаційні мережі сповіщання пасажирів та інформаційні табло у приміщеннях станцій та вагонах метрополітену, автобусних та залізничних вокзалів, портів та аеропортів, у транспортних засобах громадського користування (<a href="law://article_60_9_7">пункт 7 частини 9 статті 60</a> Закону).</p>
<p align="justify">Проведення передвиборної агітації в місцях, що заборонені Законом караються накладенням штрафу на громадян від тридцяти до п'ятдесяти неоподатковуваних мінімумів доходів громадян і на посадових осіб – від п'ятдесяти до вісімдесяти неоподатковуваних мінімумів доходів громадян. (стаття 212-10 Кодексу України про адміністративні правопорушення). Порушення ж встановленого законом порядку розміщення агітаційних матеріалів чи політичної реклами або розміщення їх у заборонених законом місцях громадянином – тягнуть за собою накладення штрафу від п'яти до десяти неоподатковуваних мінімумів доходів громадян, підприємствами-розповсюджувачами реклами – тягнуть за собою накладення штрафу на посадових осіб від ста до двохсот неоподатковуваних мінімумів доходів громадян (стаття 212-14 Кодексу України про адміністративні правопорушення).</p>
 
<h3>Проведення агітації у заборонений законом час</h3>
<p align="justify">Закон регламентує час, який відводиться кандидатам і партіям на проведення агітації – з моменту прийняття відповідною територіальною виборчою комісією рішення про реєстрацію кандидатів і до 24 години останньої п’ятниці перед днем голосування. Ведення передвиборної агітації до початку і після закінчення встановлених строків є порушенням (частина 2 статті 54 Закону).</p>
<p align="justify">Передвиборні агітаційні матеріали знімаються з 24 години останньої п’ятниці, що передує дню голосування, відповідними службами місцевих органів виконавчої влади та органів місцевого самоврядування. З часу припинення передвиборної агітації забороняються проведення агітаційних заходів, розповсюдження передвиборних агітаційних матеріалів у засобах масової інформації, демонстрація агітаційних фільмів чи кліпів, розповсюдження виборчих листівок, плакатів, інших друкованих агітаційних матеріалів чи друкованих видань, в яких розміщено матеріали передвиборної агітації, публічні заклики голосувати за чи не голосувати за кандидатів на місцевих виборах або публічна оцінка діяльності цих кандидатів (частина 11-12 статті 60 Закону).</p>
<p align="justify">Проведення агітації поза строками встановленими законом карається штрафом на громадян від тридцяти до п'ятдесяти неоподатковуваних мінімумів доходів громадян і на посадових осіб – від п'ятдесяти до вісімдесяти неоподатковуваних мінімумів доходів громадян (стаття 212-10 Кодексу України про адміністративні правопорушення).</p>
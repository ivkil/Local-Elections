<h3>Чорний піар та брудна агітація</h3>
<h4>Розповсюдження завідомо недостовірних відомостей про кандидата, політичну партію</h4>
<p align="justify">Забороняється розповсюдження завідомо недостовірних відомостей про кандидата, політичну партію або її місцеву організацію – суб’єкта виборчого процесу, а також розповсюдження завідомо недостовірної інформації про підтримку певного кандидата або місцевої організації партії іншими кандидатами, політичними партіями або їх місцевими організаціями (<a href="law://article_60_5">частина 5 статті 60</a> Закону).</p>
<h4>Розповсюдження агітаційних матеріалів з антидержавними закликами, пропаганди війни, насильства та розпалювання ворожнечі</h4>
<p align="justify">Законодавство встановлює окремі вимоги щодо змісту і форми матеріалів передвиборчої агітації. Ці матеріали не можуть містити закликів до ліквідації незалежності України, зміни конституційного ладу насильницьким шляхом, порушення суверенітету і територіальної цілісності держави, підриву її безпеки, незаконного захоплення державної влади, пропаганди війни, насильства та розпалювання міжетнічної, національної, релігійної та расової ворожнечі, посягання на права і свободи людини, здоров’я населення (<a href="law://article_60_3">частина 3 статті 60</a> Закону). Здійснення агітації у формах і засобами, що суперечать Конституції або законам України тягнуть за собою накладення штрафу на громадян від тридцяти до п'ятдесяти неоподатковуваних мінімумів доходів громадян і на посадових осіб – від п'ятдесяти до вісімдесяти неоподатковуваних мінімумів доходів громадян (стаття 212-10 Кодексу України про адміністративні правопорушення).</p>
<h4>Поширеня друкованих агтіаційних матеріалів без вихідних даних або з неправильними чи неповними вихідними даними</h4>
<p align="justify">Також не допускається виготовлення та розповсюдження друкованих агітаційних матеріалів, що не містять відомостей про замовника та установу, що здійснила друк, тираж, інформацію про осіб, відповідальних за випуск (<a href="law://article_56_2">частина 2 статті 56</a> Закону). Виготовлення чи замовлення таких матеріалів карається накладенням штрафу на громадян від десяти до тридцяти неоподатковуваних мінімумів доходів громадян і на посадових осіб – від п'ятдесяти до сімдесяти неоподатковуваних мінімумів доходів громадян.
Розповсюдження (рознесення, вивішування, роздавання) під час виборчого процесу таких матеріалів тягне за собою накладення штрафу на громадян від трьох до п'яти неоподатковуваних мінімумів доходів громадян і на посадових осіб - від двадцяти до тридцяти неоподатковуваних мінімумів доходів громадян (стаття 212-13 Кодексу України про адміністративні правопорушення).</p>
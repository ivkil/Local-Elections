<h3>Недопуск, незаконне позбавлення права присутності на засіданні виборчої комісії чи виборчій дільниці</h3>
<p align="justify">Окремим підтипом порушень є не допуск, незаконне позбавлення права присутності офіційного спостерігача, журналіста на засідання виборчої комісії чи в приміщенні виборчої дільниці. Офіційним спостерігачам від громадських організацій, іноземних держав міжнародних організацій, партій, кандидатів, а також представникам ЗМІ законом забезпечено право присутності на засіданні виборчої комісії, у приміщенні виборчої дільниці (<a href="law://article_27_9_3">пункти 3, 5, 6 частини 9 статті 27</a> Закону). Офіційний спостерігач від громадської організації має право перебувати на виборчих дільницях під час голосування, спостерігати з будь-якої відстані за діями членів виборчої комісії, у тому числі під час видачі виборчих бюлетенів виборцям і підрахунку голосів, не заважаючи членам виборчої комісії фізично; бути присутнім на засіданнях дільничних та територіальних виборчих комісій, у тому числі під час підрахунку голосів виборців на виборчій дільниці та встановленні підсумків голосування (<a href="law://article_66_9">пункти 1, 3, 6 частини 9 статті 66</a> Закону). Перешкоджання діяльності офіційного спостерігача чи іншого суб'єкта виборчого процесу при виконанні ними своїх повноважень караються обмеженням волі на строк до трьох років або позбавленням волі на той самий строк (частина 1 статті 157 Кримінального кодексу України).</p>